---
title: Politični sistem RS
author: Žiga Žuenc
geometry: "a4paper"
linestretch: 1.5
header-includes:
- \pagenumbering{gobble}
weight: 9
---

# Veje oblasti

Oblast se v Republiki Sloveniji deli na zakonodajno, izvršilno in sodno vejo.

1. Zakonodajna veja – sprejema nove zakone. Sestavlja jo Državni zbor.
2. Izvršilna veja – skrbi za izvajanje zakonov. Sestavlja jo vlada.
3. Sodna veja – sestavljajo jo sodišča. Ta odločajo o zakonitosti posameznih dejanj ter tudi o zakonitosti dejanj in sklepov drugih vej oblasti.

Pri delitvi oblasti je pomemben princip zavor in ravnovesij. To pomeni, da nočemo, da ima kdorkoli v rokah celotno državno oblast, saj bi jo v tem primeru lažje zlorabil. Ideja je, da vse tri veje oblasti omejujejo druga drugo in preprečujejo, da bi kdorkoli pridobil preveč moči.

Vlada in parlament sta torej ločeni veji oblasti. Parlament sprejema zakone, vlada pa zakone in odločitve parlamenta izvršuje.

Seveda pa sta vlada in parlament tudi povezani. Vlado običajno sestavljajo člani tistih strank, ki imajo skupaj večino v parlamentu. Tem strankam skupaj pravimo **koalicija**. To bomo razložili v nadaljevanju.

# Državni zbor

Državni zbor sestavlja **devetdeset poslancev**. Poslanci so izvoljeni na volitvah za mandat, ki traja **štiri leta**. Kandidati na volitvah kandidirajo kot člani **političnih strank**.

Število izvoljenih poslancev se med strankami razdeli proporcionalno: posamezna stranka ima približno tolikšen delež poslanskih mest, kolikšen je delež glasov, ki jih je prejela na volitvah.

Če stranka ABC dobi na volitvah približno 30 % glasov, bo imela tudi približno 30 % poslanskih mest v Državnem zboru.

Ena izmed najpomembnejših funkcij Državnega zbora je **sprejemanje zakonov**. Da je nek zakon sprejet, mora zanj glasovati večina poslancev na glasovanju v Državnem zboru.

Državni zbor prav tako izvoli **predsednika oziroma predsednico vlade in ministre** – ti sestavljajo **vlado**. Kaj počne vlada, bo razloženo v nadaljevanju.

A zanka je v tem: da so predsednik vlade in ministri izvoljeni, je potrebna večina v Državnem zboru. Ker pa je delež mest, ki jih ima neka stranka v parlamentu, odvisen od deleža glasov, ki jih je dobila na volitvah, in ker se še nikoli ni zgodilo, da bi ena sama stranka dobila več kot 50 % glasov, podpora ene same stranke ni dovolj za izvolitev predsednika vlade in ministrov.

Če na primer 30 % poslancev prihaja iz stranke ABC, to še ni dovolj, da bi stranka ABC uspešno izvolila predsednika vlade in ministre, ki so tej stranki najbolj všeč.

Tako se zgodi, da se mora več strank med seboj dogovoriti, da izvolijo predsednika vlade in ministre, ki so sprejemljivi za vse. Ministri tako navadno prihajajo iz vseh strank, ki dosežejo takšen dogovor.

Strankam v Državnem zboru, ki dosežejo takšen dogovor in skupaj izvolijo predsednika vlade ter ministre, pravimo **koalicija**. Ostalim strankam, ki se z izvolitvijo predsednika vlade in ministrov niso strinjale, pravimo **opozicija**.

# Vlada

**Vlado** sestavljajo **predsednik oziroma predsednica vlade in ministri**. Skupaj so zadolženi za **izvajanje zakonov**, ki jih sprejme parlament. Vsak minister je zadolžen za svoje področje – ministrica za zdravje nadzoruje zdravstveni sistem, minister za vzgojo in izobraževanje nadzoruje šolski sistem in tako naprej. Predsednik vlade vodi delo vlade.

Vlada prav tako Državnemu zboru predlaga v sprejetje zakone, državni proračun in druge akte.

# Politične stranke

Politične stranke so organizacije, v katerih se povezujejo ljudje, ki imajo skupne cilje, ideje, načela in tako naprej, ki se nanašajo na to, kako naj bi bila država vodena. Politične stranke tipično kandidirajo na parlamentarnih volitvah in tako poskušajo pridobiti politično moč.
