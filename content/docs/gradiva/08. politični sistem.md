---
title: Politični sistem RS
author: Žiga Žuenc
geometry: "a4paper"
linestretch: 1.5
header-includes:
- \pagenumbering{gobble}
weight: 9
---

# Politični sistem Republike Slovenije

## Državni zbor

Državni zbor sestavlja devetdeset poslancev. Poslanci so izvoljeni na volitvah za mandat, ki traja štiri leta. Kandidati za poslance na volitvah kandidirajo kot člani političnih strank. Število izvoljenih poslancev se med strankami zazdeli *proporcionalno*: približno tolikšen delež, kot stranka dobi glasov, tolikšen delež poslancev bo imela v državnem zboru.

Če stranka ABC dobi na volitvah približno 30% glasov, bo imela tudi približno 30% poslanskih mest v državnem zboru.

Ena izmed najpomembnejših funkcij državnega zbora je sprejemanje zakonov. Da je nek zakon sprejet, mora zanj glasovati večina poslancev na glasovanju v državnem zboru.

Državni zbor prav tako izvoli predsednika oziroma predsednico vlade in ministre – ti sestavljajo vlado. Kaj počne vlada, bo razloženo v nadaljevanju.

A zanka je v tem: da so izvoljeni predsednik vlade in ministri, je potrebna večina v državnem zboru. Ker pa je delež mest, ki ga ima neka stranka v parlamentu, odvisen od deleža glasov, ki ga je dobila na volitvah **in** ker se še nikoli ni zgodilo, da bi ena sama stranka dobila več kot 50% glasov, podpora ene same stranke ni dovolj, da se izvolijo predsednik vlade in ministri.

Če tako na primer 30% poslancev prihaja iz stranke ABC, to še ni dovolj, da bi stranka ABC uspešno izvolila predsednika vlade in ministre, ki so tej stranki najbolj všeč.

Tako zgodi, da se mora več strank med seboj dogovoriti, da izvolijo predsednika vlade in ministre, ki so všeč vsem. Ministri tako navadno prihajajo iz vseh strank, ki dosežejo takšen dogovor.

Strankam v državnem zboru, ki dosežejo takšen dogovor in skupaj izvolijo predsednika vlade in ministre, pravimo **koalicija**. Ostalim strankam, ki se z izvolitvijo predsednika vlade in ministrom niso strinjale, pravimo **opozicija**.

## Vlada

Vlado sestavljajo predsednik oziroma predsednica vlade in ministri. Skupaj so zadolženi za izvajanje zakonov, ki jih sprejme parlament. Vsak minister je zadolžen za svoje področje – ministrica za zdravje nadzoruje zdravstveni sistem, minister za vzgojo in izobraževanje nadzoruje šolski sitem in tako naprej. Predsednik vlade vodi delo vlade.

Vlada prav tako državnemu zboru predlaga v sprejetje zakone, državni proračun in druge akte.

## Veje oblasti

Vlada in parlament sta ločeni veji oblasti. Parlamentu pravimo tudi zakonodajna veja oblasti (ker sprejema zakone), vladi pa izvršna veja oblasti (ker zakone in odločitve parlamenta izvršuje).

Seveda pa sta vlada in parlament tudi povezana. Kot smo povedali, vlado tipično sestavljajo člani tistih strank, ki imajo skupaj večino v parlamentu – koalicije.

Tako včasih pogovorno slišite, da je "vlada sprejela nov zakon". To tehnično seveda ni res, ker mora nov zakon sprejeti parlament, a ker gre ponavadi za iste politične stranke, takšna ubeseditev ni povsem nesmiselna.

---

> Pojasnilo glede besed parlament in državni zbor: v pogovornem jeziku ti besedi pogosto uporabljamo kot sopomenki, a tehnično ne pomenita isto. Parlament je namreč sestavljen in državnega zbora in državnega sveta. A mi se bomo pri tej prvi obravnavi pri ADŽ ukvarjali zgolj z državnim zborom, ker je bistveno bolj pomemben za razumevanje političnega sistema.

---

## Politične stranke

Politične stranke so organizacije, v katerih se povezujejo ljudje, ki imajo neke skupne cilje, ideje, načela in tako naprej, ki se vežejo na to, kako bi naj bila država vodena. Politične stranke tipično kandidirajo na parlamentarnih volitvah in tako poskušajo pridobiti politično moč. 

## Predsednik oziroma predsednica države

Čeprav spada funkcija predsednika republike v okvir izvršilne oblasti, je pretežno reprezentativna in pobudna. Predsednik oziroma predsednica torej predstavlja Slovenijo v svetu, se udeležuje med-državnih srečanj, podaja svoje mnenje ob določenih družbenih vprašanjih in tako naprej. Veliko neposrednega vpliva na delovanje države pa predsednik oziroma predsednica države v Sloveniji nima.

Izjema je to, da je predsednica oziroma predsednik vrhovni poveljnik vojske.

Predsednika oziroma predsednico se voli na volitvah za mandat petih let. Za predsednika oziroma predsednico je izvoljena tista kandidatka, ki dobi več kot polovico glasov. Če v prvem krogu volitev nihče izmed kandidatov ne dobi več kot polovico glasov, se razpiše še drugi krog volitev, v katerem kandidirata zgolj tista dva kandidata, ki sta v prvem krogu dobila največ glasov.

## Drugačni politični sistemi

Pri pouku smo omenili, da seveda obstajajo tudi drugačni sistemi, kot jih poznamo v Sloveniji. Obstajajo diktature, kraljevine in tako naprej, a pogovarjali smo se predvsem o primerjavi med slovenskim sistemom in sistemom ZDA.

ZDA ima prav tako volitve, imajo predsednika in tako naprej. A prva razlika je že v tem, kakšna je funkcija predsednika. Grobo rečeno, ima ameriški predsednik enako funkcijo v Ameriki, kot jo imata v Sloveniji predsednik vlade **in** predsednica države skupaj.

Druga razlika je v volilnem sistemu. Ko na primer volijo predsednika, dobi tisti kandidat, ki zmaga v posamezni zvezni državi, vse *elektorske glasove* tiste države. Vsaka zvezna država ima določeno število teh elektorskih glasov, ki si jih lahko predstavljate kot nekakšne točke na predsedniških volitvah. Tisti, ki jih zbere največ, postane predsednik. A v takšnem sistemu je na primer povsem možno, da največ točk dobi kandidat, ki ni hkrati dobil tudi največ glasov. To se je na primer zgodilo na volitvah leta 2000 in 2016.

Morda še bolj zanimivo za nas je to, kakšno obliko političnega združevanja različni politični sistemi spodbujajo. V Sloveniji dobi posamezna stranka tolikšno število mest v parlamentu, kolikšen je njen delež pridobljenih glasov na volitvah. Posledica tega je, da imamo več manjših strank, ki se morajo združiti v vladajočo koalicijo, da skupaj pridobijo večino v državnem zboru.

V ZDA pa je tako, da senatorsko ali kongresno (grobo rečeno je to njihova različica parlamenta) mesto dobi tisti kandidat, ki v določenem okraju zbere največ točk. Tako je na primer povsem možno, da določeno stranko podpira na primer 10% Američanov, a ta stranka ne dobi nobenih kongresnikov ali senatorjev, ker v nobenem okraju ne dobi več kot polovico glasov. Takšni sistemi so zato naklonjeni velikim političnim strankam. Prav zato imajo v ZDA samo dve veliki stranki: Demokratsko in Republikansko.
