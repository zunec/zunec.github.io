---
title: Kapitalizem
weigth: 4
---

# Kapitalizem: ekonomska ureditev, v kateri živimo

Ljudje moramo, da pridobimo stvari, ki jih potrebujemo in želimo, te stvari najprej pridelati. Jabolk ne moremo imeti, če jih ne vzgojimo. Avtomobilov ne moremo imeti, če jih ne izdelamo. Hiš ne moremo imeti, če jih ne zgradimo. Izšolanih otrok ne moremo imeti, če jih nekdo ne poučuje.

A način, kako je to ustvarjanje stvari in opravljanje del organizirano, je lahko različen. Povedano drugače: v družbi sta lahko človeško delo in proizvodnja stvari organizirana na različne načine.

---

Poglejmo si primer bolj ali manj samooskrbnega kmeta v srednjem veku. Ta je živel na svoji kmetiji in si tam skupaj z družino pridelal skoraj vse, kar je potreboval. Denarja bodisi ni uporabljal bodisi ga je uporabljal le za nakup tistih redkih stvari, ki si jih ni mogel ustvariti sam. Del pridelanega na kmetiji je morda moral res plačati kakemu plemiču kot davek, a načeloma je prideloval za lastne potrebe.

Kmet je tako gojil pšenico, da bi lahko sam jedel kruh. Pletel je nogavice, da bi si jih sam obul. Izdeloval je orodje, da bi ga uporabljal sam.

---

Seveda danes ne živimo več takšnega življenja. Delo in proizvodnja sta v sodobni družbi organizirana drugače. Načinu, kako je organizirana ekonomija – torej proizvodnja, delo in podobno – pravimo kapitalizem.

Skoraj nihče več ne živi tako, da bi si zgolj zase prideloval vse stvari, ki jih potrebuje in želi. Namesto tega ljudje običajno hodimo v službo. To načeloma pomeni, da sklenemo pogodbo z nekim podjetjem. Za to podjetje opravljamo neko delo – na primer delamo na gradbišču – v zameno pa prejemamo plačilo. Z denarjem, ki ga zaslužimo, si nato kupujemo stvari, ki jih potrebujemo ali si jih želimo.

Tako pridemo do prve značilnosti družbene ureditve, ki ji pravimo kapitalizem:

1. **Plačano delo:** Večina ljudi dela ne opravlja doma, da bi si sami pridelali stvari. Prav tako večina ljudi ni lastnikov oziroma lastnic podjetij, v katerih delajo. Večina ljudi dela za neko podjetje in je za to plačana.

Stvari, ki jih ustvarimo, ko delamo za neko podjetje, običajno niso naša last. Če na primer v tovarni čevljev izdelujem čevlje, ti čevlji niso moja last. Last podjetja so. A tudi lastniki podjetja teh čevljev ne obdržijo zase – nihče ne potrebuje tisoče parov čevljev. Podjetje te čevlje izdela zato, da jih proda naprej.

Tako pridemo do druge značilnosti kapitalizma:

2. **Proizvodnja za trg/prodajo:** Podjetja običajno izdelujejo stvari zato, da jih prodajo naprej – ne zato, ker bi si jih lastniki podjetja želeli zase.

Pri tem je treba poudariti, da so lastniki in lastnice podjetij večinoma posamezniki. Ne država (čeprav je država lastnica nekaterih podjetij, vsekakor ni lastnica vseh), ne plemiči, ne ljudstvo kot celota. Podjetja – skupaj z njihovimi tovarnami, gradbišči, trgovinami in podobno – so v lasti posameznikov. 

To nas privede do tretje ključne značilnosti kapitalizma:

3. **Zasebna lastnina:** Večina podjetij ter njihove tovarne, gradbišča, trgovine in podobno je v lasti posameznikov.

Seveda so tudi ljudje v srednjem veku imeli neko svojo lastnino. Srednjeveški kmet si je na primer lastil svoja oblačila. Vendar pa je ključen del kapitalizma prav to, da je velik del ključnih sredstev za proizvodnjo – torej stvari, ki nam omogočajo izdelavo vsega, kar potrebujemo – v zasebni lasti. Med njimi so, kot smo že omenili, tovarne, gradbišča, trgovine in podobno.

Zgoraj smo zapisali, da podjetja običajno proizvajajo stvari zato, da jih prodajo. Kot primer smo navedli tovarno čevljev – ta proizvaja čevlje, da jih lahko proda naprej. Cilj tega podjetja pri prodaji čevljev je ustvariti dobiček. To pomeni, da želi s prodajo zaslužiti več denarja, kot ga porabi za plače delavcev in delavk, nakup materiala, delovnih strojev, za oglaševanje in druge stroške.

To je četrta lastnost kapitalizma:

4. **Dobiček:** Cilj podjetij je ustvarjanje dobička – želijo pridobiti več denarja, kot ga porabijo.

Zakaj pa podjetja želijo ustvarjati dobiček? Deloma seveda zato, ker želijo lastniki in lastnice pridobiti denar zase – da si lahko kupijo hiše, avtomobile in druge stvari, ki si jih želijo. A celotnega dobička podjetij načeloma ne porabijo lastniki. Dobro delujoče podjetje pomemben del dobička vloži oziroma investira v izboljšanje svojega delovanja. Tovarna čevljev lahko na primer investira v boljše stroje ali kakovostnejše materiale, da lahko proizvaja boljše čevlje.

To nas pripelje do pete značilnosti:

5. **Ponovna investicija:** Del dobička se vloži v izboljšanje ali povečanje proizvodnje.

Ampak spet: zakaj lastniki podjetij to počnejo? Zakaj vlagajo v izboljšanje proizvodnje? Verjetno ne zgolj zato, ker si globoko v sebi želijo izdelovati odlične čevlje.

Vodstva podjetij vlagajo v izboljšanje zato, ker je vsako podjetje v kapitalizmu v konkurenci – torej v tekmovanju – z drugimi podjetji v isti panogi. Tovarna čevljev torej tekmuje z vsemi drugimi tovarnami čevljev.

To je šesta značilnost:

6. **Konkurenca:** Podjetja tekmujejo – so v konkurenci – med seboj. Če več podjetij proizvaja čevlje, bodo kupci načeloma kupovali od tistih, ki ponujajo najcenejše ali najbolj kakovostne izdelke.

Zato je nujno, da podjetja vlagajo v izboljšanje svojih zmožnosti. Če tega ne počnejo, jih bodo druga podjetja prehitela in izrinila s trga. Če bo eno podjetje investiralo v stroje, ki omogočajo izdelavo kakovostnih in poceni čevljev, drugo podjetje pa ne, bodo kupci kupovali le pri prvem. Tisto, ki ne bo vlagalo v razvoj, bo verjetno propadlo.

Vidimo lahko, da so lastnosti kapitalizma med seboj povezane. Ker podjetja proizvajajo za trg oziroma prodajo in ker to počne več podjetij hkrati, nastopi konkurenca. In ker so podjetja v konkurenci, morajo vlagati v izboljšanje svojih sposobnosti – da bi preživela in bila uspešnejša od drugih.
