---
title: Normativno sklepanje
weight: 6
---

# Normativno sklepanje

Preden lahko rečemo, da smo zares osvojili debatiranje o družbenih in političnih problemih, se moramo na kratko ustaviti pri kratki lekciji iz logike. Logika nam je namreč sposobna povedati, katerim pravilom moramo slediti, da ustvarjamo dobre argumente.

Ena izmed pomembnih lekcij logike, ki je še posebej pomembna za nas, se navezuje na *normativno sklepanje*. Normativno sklepanje enostavno pomeni logično sklepanje o tem, *kako bi stvari morale biti* in ne zgolj o tem, kako stvari v tem trenutku so.

A preden se lotimo normativnega sklepanje, je smiselno nekaj povedati o povsem običajnih pravilih logičnega sklepanja. Pri vsakem sklepu imamo neke **predpostavke**, na podlagi teh predpostavk pa naredimo **sklep**.

Primer:

1. *Predpostavka:* Ko dežuje, so ceste mokre.
2. *Predpostavka:* Trenutno dežuje.
3. *Sklep:* Torej so ceste trenutno mokre.

V tem primeru imamo dve predpostavki, iz njiju pa sledi sklep. Obe predpostavki opisujeta neka dejstva, iz njiju pa sledi sklep, ki prav tako opisuje neko dejstvo. Glede različnih oblik sklepanja bi lahko povedali ogromno, a ker to ni naša osrednja tema, je dovolj, da razumete zgolj to.

Tako torej deluje sklepanje o tem, kako stvari so – torej o preprostih dejstvih. Kako pa deluje normativno sklepanje, torej sklepanje o tem, kako bi stvari morale biti?

Pri normativnem sklepanju je nujno to, da **moramo imeti vsaj eno predpostavko, ki ne opisuje zgolj dejstev – kako stvari so – ampak opisuje neko vrednoto ali moralno načelo, torej kako bi stvari morale biti.** To se morda zdi na prvi pogled zelo abstraktno in zapleteno, a bo postalo jasneje s primeri.

En način, da si to pravilo zapomnite, je to, da si zapomnite rek: "samo zato, ker tako je, še ne pomeni, da mora biti tako." Samo iz predpostavk, ki opisujejo dejstva torej ne moremo sklepati o tem, kako bi stvari morale biti. Ali bolj konkretno: "samo zato, ker jabolko je na mizi, še ne pomeni, da jabolko mora biti na mizi". 

To se morda še vedno zdi zelo zapleteno, zato poglejmo primer veljavnega normativnega sklepanja:

1. *Predpostavka:* Ljudje v vojnah zelo trpijo.
2. ***Predpostavka:*** **Človeškemu trpljenju bi se morali izogniti, če se le da.**
3. *Sklep:* Vojnam bi se morali izogniti, če se le da.

V zgornjem primeru druga predpostavka (tista v krepkem tekstu) izraža neko moralno prepričanje – prepričanje o tem, kako bi stvari morale biti. Na podlagi te predpostavke in dejstva v prvi predpostavki, izpeljemo sklep, ki prav tako govori o tem, kako bi stvari morale biti.

Morda si torej lekcijo lahko zapomnite še na en način: sklep ne more govoriti o tem, kako bi stvari morale biti, če o tem ne govori tudi vsaj ena predpostavka.

Sledeči primer tako ni veljaven:

1. *Predpostavka:* Vojne so posledica odločitev voditeljev in voditeljic držav.
2. *Predpostavka:* Vodje držav se včasih zmotijo.
3. *Sklep:* Vojnam bi se morali izogniti, če se le da.

Ta argument ni veljaven, čeprav se morda strinjate tako s predpostavkami in s sklepom. Argument ni veljaven, ker sklep preprosto ne sledi iz predpostavk. To je med drugim zato, ker med predpostavkami ni nobene predpostavke o tem, *kako bi stvari morale biti*. 

---

Kaj to pomeni pri konkretnem debatiranju v razredu? Pomembno je, da ko izrazite neko mnenje glede tega, kako bi stvari morale biti urejene, izrazite hkrati tudi moralna, politična itd. načela, iz katerih to mnenje izpeljujete. Tako bomo lahko v razredu premislili o tem, katera načela sploh imamo in ali so le-ta načela smiselna. 
